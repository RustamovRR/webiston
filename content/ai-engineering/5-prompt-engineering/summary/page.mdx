# Xulosa

Fundamental modellar ko'p narsaga qodir, lekin buning uchun ularga nima xohlayotganingizni aniq aytishingiz kerak. Modelni siz istagan vazifani bajarishga undaydigan ko'rsatmani sinchkovlik bilan ishlab chiqish jarayoni **prompt muhandisligi** deb ataladi. Prompt ustida qancha ishlash kerakligi modelning promptlarga qanchalik ta'sirchan ekaniga bog'liq. Agar kichik bir o'zgarish model javobida katta farqqa sabab bo'lsa, demak, prompt ustida ko'proq ishlash kerak bo'ladi.

Prompt muhandisligini inson va SI o'rtasidagi muloqot deb tasavvur qilish mumkin. Har kim muloqot qila oladi, lekin hamma ham buni yaxshi uddalay olmaydi. Prompt muhandisligini boshlash osonligi ko'pchilikni uni mukammal bajarish ham oson, degan yanglish fikrga olib keladi.

Ushbu bobning birinchi qismida promptning tuzilishi, _kontekst ichida o'rganish_ nima uchun ishlashi va prompt muhandisligining eng samarali usullari muhokama qilindi. Xoh SI bilan, xoh boshqa insonlar bilan muloqot qiling, misollar va tegishli ma'lumotlar bilan berilgan aniq ko'rsatmalar hal qiluvchi ahamiyatga ega. Modeldan shoshilmasdan, qadamma-qadam o'ylashni so'rash kabi oddiy usullar kutilmaganda ajoyib natijalar berishi mumkin. Xuddi insonlar kabi, SI modellarning ham o'ziga xos g'alati odatlari va noxolisliklari bor va ular bilan samarali hamkorlik qilish uchun buni hisobga olish kerak.

Fundamental modellar ko'rsatmalarga amal qila olgani uchun foydalidir. Biroq, aynan shu qobiliyat ularni prompt hujumlariga nisbatan zaif qilib qo'yadi â€” bunda yomon niyatli shaxslar modellarni zararli ko'rsatmalarga amal qilishga majburlaydi. Ushbu bobda turli hujum yondashuvlari va ularga qarshi potensial himoya choralari ko'rib chiqildi. Xavfsizlik doimiy rivojlanib boruvchi "mushuk-sichqon o'yini" bo'lgani uchun, hech bir xavfsizlik chorasi mukammal bo'la olmaydi. Xavfsizlik bilan bog'liq xatarlar SI'ning mas'uliyati yuqori sohalarda keng joriy etilishi yo'lidagi jiddiy to'siq bo'lib qolaveradi.[^22]

Shuningdek, bu bobda modellarni siz xohlagan vazifani bajarishga undash uchun yaxshiroq ko'rsatmalar yozish usullari ham muhokama qilindi. Biroq, biror vazifani uddalash uchun modelga nafaqat ko'rsatmalar, balki tegishli kontekst ham kerak. Modelni tegishli ma'lumotlar bilan qanday ta'minlash masalasi keyingi bobda ko'rib chiqiladi.

#### Izohlar

[^22]: Mas'uliyati yuqori bo'lgan ko'plab sohalar hali ham internetni to'liq qabul qilmaganini hisobga olsak, ularning SI'ni qabul qilishiga hali ancha vaqt bor.