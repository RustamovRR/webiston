# Fundamental modellar: Ishlatilish senariylari

Agar siz hali _SI_ dasturlarini yaratmayotgan bo'lsangiz, umid qilamanki, avvalgi bo'lim sizni buning uchun ayni vaqti ekanligiga ishontirdi. Agar xayolingizda o'ylab yurgan biror dastur bo'lsa, ["_SI_ dasturlarini rejalashtirish"](/books/ai-engineering/1-introduction-to-building-ai-applications-with-foundation-models/planning-ai-applications) bo'limiga o'tib ketishingiz mumkin. Agar ilhom izlayotgan bo'lsangiz, ushbu bo'limda sohada o'zini isbotlagan va istiqbolli ishlatilish senariylarining keng doirasi yoritiladi.

Fundamental modellar yordamida yaratishingiz mumkin bo'lgan ehtimoliy dasturlar soni cheksizdek tuyuladi. Qanday ishlatilish senariysini o'ylamang, katta ehtimol bilan buning uchun ham biror _SI_ mavjud.[^1] _SI_ uchun barcha ehtimoliy ishlatilish senariylarini sanab o'tishning iloji yo'q.

### Ishlatilish senariylarini tasniflash

Hatto bu ishlatilish senariylarini tasniflashga urinishning o'zi ham qiyin, chunki turli so'rovnomalar turli tasniflardan foydalanadi. Masalan, [Amazon Web Services (AWS)](https://aws.amazon.com/ai/generative-ai/use-cases/) korporativ generativ _SI_ ishlatilish senariylarini uchta guruhga ajratgan: mijozlar tajribasi, xodimlar unumdorligi va jarayonlarni optimallashtirish. 2024-yilda o'tkazilgan [O'Reilly so'rovnomasi](https://www.oreilly.com/radar/generative-ai-in-the-enterprise/) esa ishlatilish senariylarini sakkizta toifaga bo'lgan: dasturlash, ma'lumotlar tahlili, mijozlarni qo'llab-quvvatlash, marketing matnlari, boshqa matnlar, tadqiqot, veb-dizayn va san'at.

[Deloitte](https://www.deloitte.com/us/en/services/consulting/content/gen-ai-use-cases.html) kabi ba'zi tashkilotlar ishlatilish senariylarini qiymatni yuzaga chiqarish (_value capture_) bo'yicha tasniflagan, masalan, xarajatlarni kamaytirish, jarayonlar samaradorligi, o'sish va innovatsiyalarni tezlashtirish. Qiymatni yuzaga chiqarish borasida [Gartner'da](https://www.gartner.com/en/topics/generative-ai) biznes uzluksizligi (_business continuity_) degan toifa ham bor, ya'ni, agar tashkilot generativ _SI_'ni joriy etmasa, u biznesdan chiqib ketishi mumkin. "Gartner" 2023-yilda so'rov o'tkazgan 2500 nafar rahbarning 7 foizi generativ _SI_'ni joriy etishga turtki sifatida aynan biznes uzluksizligini keltirgan.

### Kasblarning _SI_ ta'siriga uchrovchanligi

[Eloundou va boshqalarning (2023)](https://arxiv.org/abs/2303.10130) turli kasblarning _SI_ ta'siriga qanchalik uchragani haqida ajoyib tadqiqoti mavjud. Ular biror vazifani, agar _SI_ va _SI_ bilan quvvatlantirilgan dasturiy ta'minot bu vazifani bajarish uchun zarur bo'lgan vaqtni kamida 50% ga qisqartira olsa, "ta'sir ostida" deb ta'riflaganlar. Biror kasbning 80% ta'sir ostida ekanligi, shu kasb vazifalarining 80%i ta'sir ostida ekanligini anglatadi. Tadqiqotga ko'ra, 100% yoki 100% ga yaqin ta'sir ostida bo'lgan kasblarga og'zaki va yozma tarjimonlar, soliq deklaratsiyalarini tayyorlovchilar, veb-dizaynerlar va yozuvchilar kiradi. Ularning ba'zilari 1-2-jadvalda ko'rsatilgan. Ajablanarli bo'lmagan jihati shundaki, _SI_ ta'siriga umuman uchramagan kasblarga oshpazlar, tosh yo'nuvchilar va sportchilar kiradi. Bu tadqiqot _SI_ qanday ishlatilish senariylari uchun yaxshi ekanligi haqida yaxshi tasavvur beradi.

| Guruh | Eng yuqori ta'sir ostidagi kasblar | Ta'sir foizi (%) |
| :--- | :--- | :--- |
| `α` Inson | Og'zaki va yozma tarjimonlar<br/>So'rovnoma tadqiqotchilari<br/>Shoirlar, qo'shiq matni mualliflari va ijodiy yozuvchilar<br/>Hayvonotshunos olimlar<br/>Jamoatchilik bilan aloqalar bo'yicha mutaxassislar | 76.5<br/>75.0<br/>68.8<br/>66.7<br/>66.7 |
| `β` Inson | So'rovnoma tadqiqotchilari<br/>Yozuvchilar va mualliflar<br/>Og'zaki va yozma tarjimonlar<br/>Jamoatchilik bilan aloqalar bo'yicha mutaxassislar<br/>Hayvonotshunos olimlar | 84.4<br/>82.5<br/>82.4<br/>80.6<br/>77.8 |
| `ζ` Inson | Matematiklar<br/>Soliq deklaratsiyalarini tayyorlovchilar<br/>Moliyaviy miqdoriy tahlilchilar<br/>Yozuvchilar va mualliflar<br/>Veb va raqamli interfeys dizaynerlari<br/><br/>_Insonlar 15 ta kasbni “to'liq ta'sir ostida” deb belgilaganlar._ | 100.0<br/>100.0<br/>100.0<br/>100.0<br/>100.0 |

<div className='text-center text-sm italic'>1-2-jadval. Insonlar tomonidan _SI_ ta'siriga eng ko'p uchraydigan deb belgilangan kasblar. `α` belgisi _SI_ modellarining to'g'ridan-to'g'ri ta'sirini anglatsa, `β` va `ζ` belgilari _SI_ bilan quvvatlantirilgan dasturiy ta'minot ta'sirini anglatadi. Jadval Eloundou va boshqalarning (2023) tadqiqotidan olingan.</div>

Ishlatilish senariylarini tahlil qilar ekanman, men ham korporativ, ham iste'molchilar uchun mo'ljallangan dasturlarni ko'rib chiqdim. Korporativ ishlatilish senariylarini tushunish uchun men 50 ta kompaniya bilan ularning _SI_ strategiyalari bo'yicha suhbatlashdim va 100 dan ortiq amaliy misollarni o'rgandim. Iste'molchilar uchun dasturlarni tushunish uchun esa GitHub'da kamida 500 yulduzcha to'plagan 205 ta ochiq manbali _SI_ dasturini o'rganib chiqdim.[^2] Men dasturlarni 1-3-jadvalda ko'rsatilganidek, sakkizta guruhga ajratdim. Bu yerdagi cheklangan ro'yxat eng yaxshi holatda ma'lumotnoma bo'lib xizmat qiladi. [2-bobda](/books/ai-engineering/2-understanding-foundation-models) fundamental modellarni qanday yaratish va [3-bobda](/books/ai-engineering/3-evaluation-methodology) ularni qanday baholash haqida ko'proq o'rganganingiz sari, fundamental modellar qanday ishlatilish senariylari uchun ishlatilishi mumkin va kerakligi haqida ham yaxshiroq tasavvurga ega bo'lasiz.

| Toifa | Iste'molchilar uchun ishlatilish senariylariga misollar | Korporativ ishlatilish senariylariga misollar |
| :--- | :--- | :--- |
| Kodlash | Kodlash | Kodlash |
| Tasvir va video yaratish | Foto va video tahrirlash<br/>Dizayn | Taqdimot<br/>Reklama generatsiyasi |
| Yozish | Elektron pochta<br/>Ijtimoiy tarmoqlar va blog postlari | Kopirayting, qidiruv tizimlarini optimallashtirish (_SEO_)<br/>Hisobotlar, xizmat yozishmalari, dizayn hujjatlari |
| Ta'lim | Repetitorlik<br/>Insho baholash | Xodimlarni ishga moslashtirish<br/>Xodimlarning malakasini oshirish |
| Suhbatdosh botlar | Umumiy chatbot<br/>_SI_ hamroh | Mijozlarni qo'llab-quvvatlash<br/>Mahsulot kopilotlari |
| Axborotni jamlash | Qisqacha bayon qilish<br/>Hujjatlar bilan muloqot | Qisqacha bayon qilish<br/>Bozor tadqiqoti |
| Ma'lumotlarni tartiblash | Tasvir qidiruvi<br/>[Memex](https://en.wikipedia.org/wiki/Memex) | Bilimlarni boshqarish<br/>Hujjatlarga ishlov berish |
| Ish jarayonlarini avtomatlashtirish | Sayohatni rejalashtirish<br/>Tadbirlarni rejalashtirish | Ma'lumotlarni ajratib olish, kiritish va belgilash<br/>Potensial mijozlarni jalb qilish 

<div className='text-center text-sm italic'>1-3-jadval. Iste'molchilar va korporativ dasturlarda keng tarqalgan generativ _SI_ ishlatilish senariylari.</div>

Fundamental modellar umumiy maqsadli bo'lgani uchun, ular asosida yaratilgan dasturlar ko'plab muammolarni hal qila oladi. Bu shuni anglatadiki, bitta dastur bir nechta toifaga tegishli bo'lishi mumkin. Masalan, bot ham hamrohlik qilishi, ham axborotni jamlashi mumkin. Yoki biror dastur sizga _PDF_'dan tizimli ma'lumotlarni ajratib olishga yordam berishi va ayni paytda o'sha _PDF_ haqidagi savollarga javob berishi mumkin.

1-7-rasmda ushbu ishlatilish senariylarining 205 ta ochiq manbali dastur orasidagi taqsimoti ko'rsatilgan. Shuni ta'kidlash joizki, ta'lim, ma'lumotlarni tartiblash va yozish ishlatilish senariylarining foizi pastligi bu yo'nalishlar ommabop emasligini anglatmaydi. Bu shunchaki ushbu dasturlarning ochiq manbali emasligini bildiradi. Bu kabi dasturlarni yaratuvchilar ularni korporativ ishlatilish senariylari uchun ko'proq mos deb bilishlari mumkin.

![GitHub'dagi 205 ta ochiq manbali repozitoriyda ishlatilish senariylarining taqsimoti.](/ai-engineering/1-chapter/1.7-figure.png)

<div className='text-center text-sm italic'>1-7-rasm. GitHub'dagi 205 ta ochiq manbali repozitoriyda ishlatilish senariylarining taqsimoti.</div>

Korporativ dunyo odatda tavakkalchiligi pastroq bo'lgan dasturlarni afzal ko'radi. Masalan, ["a16z Growth"ning 2024-yilgi hisobotida](https://a16z.com/generative-ai-enterprise-2024/) ko'rsatilishicha, kompaniyalar tashqi foydalanish uchun mo'ljallangan dasturlarga (mijozlarni qo'llab-quvvatlash chatbotlariga) qaraganda ichki foydalanish uchun mo'ljallangan dasturlarni (ichki bilimlarni boshqarish) tezroq joriy etmoqda (1-8-rasm). Ichki dasturlar kompaniyalarga ma'lumotlar maxfiyligi, muvofiqlik va ehtimoliy halokatli nosozliklar bilan bog'liq xavflarni minimallashtirgan holda, o'zlarining _SI_ muhandisligi bo'yicha tajribalarini rivojlantirishga yordam beradi. Xuddi shunday, fundamental modellar erkin va har qanday vazifa uchun ishlatilishi mumkin bo'lsa-da, ularning asosida yaratilgan ko'plab dasturlar hali ham tasniflash kabi cheklangan natijali (_close-ended_) vazifalarni bajaradi. Cheklangan natijali vazifalarni baholash osonroq, bu esa ularning xavflarini taxmin qilishni ham osonlashtiradi.

![1-8-rasm. Kompaniyalar ichki foydalanish uchun mo'ljallangan dasturlarni joriy etishga ko'proq moyil. qaraganda ancha yuqori qabul darajasiga ega.](/ai-engineering/1-chapter/1.8-figure.png)

<div className='text-center text-sm italic'>1-8-rasm. Kompaniyalar ichki foydalanish uchun mo'ljallangan dasturlarni joriy etishga ko'proq moyil.</div>

Yuzlab _SI_ dasturlarini ko'rgan bo'lsam ham, men hali ham har hafta meni hayratda qoldiradigan yangi dasturlarni topaman. Internetning ilk kunlarida, bir kun kelib internetdagi dominant ishlatilish senariy ijtimoiy media bo'lishini kamdan-kam odam bashorat qilgan edi. Biz _SI_'dan maksimal darajada foydalanishni o'rganar ekanmiz, oxir-oqibat dominantlik qiladigan ishlatilish senariysi bizni hayratda qoldirishi mumkin. Omadimiz kelsa, bu yoqimli hayratlanish bo'ladi.

## Kodlash

Ko'plab generativ _SI_ so'rovnomalarida kodlash, shubhasiz, eng ommabop ishlatilish senariysi sifatida e'tirof etiladi. _SI_ kodlash vositalarining ommalashishiga sabab, birinchidan, _SI_'ning kodlashda mohirligi bo'lsa, ikkinchidan, _SI_ muhandisligining ilk kashshoflari dasturchilar bo'lib, ular kodlash muammolari bilan ko'proq to'qnash kelishadi.

Fundamental modellarning amaliyotdagi eng dastlabki muvaffaqiyatlaridan biri bu kodni to'ldirish vositasi bo'lgan `GitHub Copilot`'dir. Uning yillik barqaror daromadi ishga tushirilganidan atigi ikki yil o'tib [100 million dollardan oshdi](https://www.theinformation.com/briefings/microsoft-github-copilot-revenue-100-million-ARR-ai). Ushbu kitob yozilayotgan vaqtda, _SI_ bilan quvvatlantirilgan kodlash startaplari yuz millionlab dollar sarmoya jalb qildi, jumladan, ["Magic" 320 million dollar](https://techcrunch.com/2024/08/29/generative-ai-coding-startup-magic-lands-320m-investment-from-eric-schmidt-atlassian-and-others/) va ["Anysphere" 60 million dollar](https://cursor.com/blog/series-a), ikkalasi ham 2024-yil avgust oyida. [`gpt-engineer`](https://github.com/AntonOsika/gpt-engineer) va [`screenshot-to-code`](https://github.com/abi/screenshot-to-code) kabi ochiq manbali kodlash vositalari bir yil ichida GitHub'da 50 000 tadan yulduzcha to'pladi va yana ko'plab yangilari jadal sur'atlarda paydo bo'lmoqda.

Umumiy kodlashga yordam beradigan vositalardan tashqari, ko'plab vositalar muayyan kodlash vazifalariga ixtisoslashgan. Mana bu vazifalarga bir nechta misollar:

- Veb-sahifalar va _PDF_'lardan tizimli ma'lumotlarni ajratib olish ([`AgentGPT`](https://github.com/reworkd/AgentGPT))
- Ingliz tilini kodga o'girish ([`DB-GPT`](https://github.com/eosphoros-ai/DB-GPT), [`SQL Chat`](https://github.com/sqlchat/sqlchat), [`PandasAI`](https://github.com/Sinaptik-AI/pandas-ai))
- Berilgan dizayn yoki skrinshot asosida, o'sha tasvirga o'xshash veb-saytni yaratadigan kodni generatsiya qilish ([`screenshot-to-code`](https://github.com/abi/screenshot-to-code), [`draw-a-ui`](https://github.com/sawyerhood/draw-a-ui))
- Bir dasturlash tilidan yoki freymvorkdan boshqasiga tarjima qilish ([`GPT-Migrate`](https://github.com/joshpxyne/gpt-migrate), [`AI Code Translator`](https://github.com/mckaywrigley/ai-code-translator))
- Hujjatlar yozish ([`Autodoc`](https://github.com/context-labs/autodoc))
- Testlar yaratish ([`PentestGPT`](https://github.com/GreyDGL/PentestGPT))
- _Commit_ xabarlarini generatsiya qilish ([`AI Commits`](https://github.com/Nutlope/aicommits))

Ko'rinib turibdiki, _SI_ ko'plab dasturiy ta'minot muhandisligi vazifalarini bajara oladi. Savol shundaki, _SI_ dasturiy ta'minot muhandisligini butunlay avtomatlashtira oladimi? Bir tomondan, ["NVIDIA" bosh direktori Jensen Huang](https://www.tomshardware.com/tech-industry/artificial-intelligence/jensen-huang-advises-against-learning-to-code-leave-it-up-to-ai) _SI_ inson dasturiy ta'minot muhandislarining o'rnini egallashini va biz bolalarga kodlashni o'rganish kerakligini aytishni to'xtatishimiz kerakligini bashorat qilmoqda. Oshkor bo'lgan bir audioyozuvda, ["AWS" bosh direktori Mett Garman](https://www.businessinsider.com/aws-ceo-developers-stop-coding-ai-takes-over-2024-8) yaqin kelajakda aksariyat dasturchilar kod yozishni to'xtatishini aytgan. U buni dasturiy ta'minot ishlab chiquvchilarining yakuni deb bilmaydi; shunchaki ularning ishi o'zgaradi.

Ikkinchi tomondan esa, ham texnik, ham hissiy sabablarga ko'ra (odamlar o'z o'rnini boshqa narsa egallashi mumkinligini tan olishni yoqtirmaydi) _SI_ hech qachon ularning o'rnini bosa olmasligiga amin bo'lgan ko'plab dasturiy ta'minot muhandislari turibdi.

Dasturiy ta'minot muhandisligi ko'plab vazifalardan iborat. _SI_ ba'zilarini boshqalariga qaraganda yaxshiroq bajaradi. [McKinsey](https://www.mckinsey.com/capabilities/mckinsey-digital/our-insights/unleashing-developer-productivity-with-generative-ai) tadqiqotchilari _SI_ dasturchilarga dokumentatsiyalashda ikki baravar, kod generatsiyasi va kod refaktoringida esa 25-50% samaraliroq bo'lishga yordam berishi mumkinligini aniqladilar. Juda murakkab vazifalarda esa minimal samaradorlik o'sishi kuzatilgan (1-9-rasm). _SI_ kodlash vositalari dasturchilari bilan suhbatlarimda, ko'pchilik _SI_'ning backend ishlab chiqishga qaraganda frontend ishlab chiqishda ancha yaxshiroq ekanligini payqaganliklarini aytishdi.

![Grafikda AI yordamida dasturchilarning turli vazifalardagi unumdorligi o'sishi ko'rsatilgan. Hujjatlashtirish kabi oddiy vazifalarda unumdorlik keskin oshgan. Kod generatsiyasi va refaktoringda o'sish o'rtacha darajada. Juda murakkab vazifalarda esa unumdorlikning o'sishi minimal darajada bo'lgan.](/ai-engineering/1-chapter/1.9-figure.png)

<div className='text-center text-sm italic'>1-9-rasm. _SI_ dasturchilarga, ayniqsa, oddiy vazifalarda sezilarli darajada samaraliroq bo'lishga yordam berishi mumkin, ammo bu juda murakkab vazifalarda kamroq naf beradi. Ma'lumotlar "McKinsey"dan olingan.</div>

_SI_ dasturiy ta'minot muhandislarining o'rnini egallaydimi yoki yo'qmi, bundan qat'i nazar, u albatta ularni samaraliroq qila oladi. Bu shuni anglatadiki, kompaniyalar endi kamroq muhandislar bilan ko'proq ishni uddalay oladi. _SI_, shuningdek, autsorsing sanoatini ham tubdan o'zgartirishi mumkin, chunki autsorsingga beriladigan vazifalar odatda kompaniyaning asosiy biznesidan tashqaridagi soddaroq vazifalar bo'ladi.

## Tasvir va video yaratish

O'zining ehtimoliy tabiati tufayli, _SI_ ijodiy vazifalar uchun ayni muddaodir. Eng muvaffaqiyatli _SI_ startaplarining ba'zilari aynan ijodiy dasturlardir, masalan, tasvir generatsiyasi uchun `Midjourney`, foto tahrirlash uchun `Adobe Firefly` hamda video generatsiyasi uchun `Runway`, `Pika Labs` va `Sora`. 2023-yil oxirida, atigi bir yarim yoshida, [`Midjourney`](https://www.theinformation.com/briefings/ai-startup-midjourney-expects-200-million-in-revenue) allaqachon yillik 200 million dollar barqaror daromad keltirayotgan edi. 2023-yil dekabr holatiga ko'ra, "Apple App Store"dagi "Grafika va Dizayn" toifasidagi eng yaxshi 10 ta bepul dasturning yarmida "AI" so'zi bor edi. Taxminimcha, tez orada grafika va dizayn dasturlari standart tarzda _SI_'ni o'z ichiga oladi va ularning nomlarida "AI" so'ziga ehtiyoj qolmaydi. 2-bobda _SI_'ning ehtimoliy tabiati batafsilroq muhokama qilinadi.

Hozirgi kunda ijtimoiy tarmoqlar, LinkedIn'dan tortib TikTok'gacha, profil rasmlarini generatsiya qilish uchun _SI_'dan foydalanish odatiy holga aylangan. Ko'plab nomzodlar _SI_ tomonidan yaratilgan portret suratlar ularga o'zlarini eng yaxshi tomondan ko'rsatishga va [ishga joylashish imkoniyatlarini oshirishga](https://www.bbc.com/news/business-67054382) yordam beradi, deb hisoblashadi. _SI_ tomonidan yaratilgan profil rasmlariga bo'lgan munosabat sezilarli darajada o'zgardi. 2019-yilda [Facebook](https://www.wired.com/story/facebook-removes-accounts-ai-generated-photos/) xavfsizlik nuqtai nazaridan _SI_ tomonidan yaratilgan profil fotosuratlaridan foydalanadigan akkauntlarni bloklagan edi. 2023-yilda esa ko'plab ijtimoiy media dasturlari foydalanuvchilarga _SI_ yordamida profil fotosuratlarini yaratish imkonini beruvchi vositalarni taqdim etmoqda.

Korporatsiyalar uchun esa, reklama va marketing sohalari _SI_'ni tezda o'zlashtirdi.[^3] _SI_'dan to'g'ridan-to'g'ri reklama tasvirlari va videolarini generatsiya qilish uchun foydalanish mumkin. U g'oyalar topishda yordam berishi yoki inson mutaxassislari keyinchalik takomillashtirishi uchun dastlabki qoralamalarni yaratishga yordam beradi. Siz _SI_ yordamida bir nechta reklama variantlarini yaratib, qaysi biri auditoriya uchun eng yaxshi ishlashini sinab ko'rishingiz mumkin. _SI_ reklamalaringizning fasllar va joylashuvlarga qarab o'zgaradigan variantlarini generatsiya qila oladi. Masalan, siz _SI_ yordamida kuzda barglarning rangini o'zgartirishingiz yoki qishda yerga qor qo'shishingiz mumkin.

## Yozish

_SI_ ancha vaqtdan beri yozishga yordam berish uchun ishlatilib kelinadi. Agar siz smartfondan foydalansangiz, ehtimol, avtomatik tuzatish (_autocorrect_) va avtomatik to'ldirish (_auto-completion_) bilan tanishsiz — ikkalasi ham _SI_ bilan kuchaytirilgan. Yozish — _SI_ uchun ideal dastur, chunki biz bu amalni ko'p bajaramiz, bu ancha zerikarli bo'lishi mumkin va biz xatolarga nisbatan ancha sabrlimiz. Agar model sizga yoqmagan narsani taklif qilsa, siz uni shunchaki e'tiborsiz qoldirishingiz mumkin.

_LLM_'larning matnni to'ldirish uchun o'qitilganini hisobga olsak, ularning yozishda mohir ekanligi ajablanarli emas. `ChatGPT`'ning yozishga ta'sirini o'rganish uchun _MIT_ tadqiqoti ([Noy va Zhang, 2023](https://www.science.org/doi/10.1126/science.adh2586)) 453 nafar oliy ma'lumotli mutaxassisga kasbga oid yozma vazifalarni topshirdi va ularning yarmini tasodifiy ravishda `ChatGPT` bilan tanishtirdi. Ularning natijalari shuni ko'rsatdiki, `ChatGPT` bilan ishlab ko'rganlar orasida vazifani bajarish uchun sarflangan o'rtacha vaqt 40% ga kamaygan va natija sifati 18% ga oshgan. `ChatGPT` ishchilar o'rtasidagi natija sifatidagi farqni kamaytirishga yordam beradi, bu esa uning yozishga moyilligi kamroq bo'lganlar uchun ko'proq foydali ekanligini anglatadi. Tajriba davomida `ChatGPT` bilan tanishgan ishchilar tajribadan ikki hafta o'tgach, o'zlarining haqiqiy ishlarida undan foydalanganliklari borasida 2 baravar ko'proq, bundan ikki oy o'tgach esa 1.6 baravar ko'proq xabar qilishgan.

Iste'molchilar uchun ishlatilish senariylari yaqqol ko'rinib turibdi. Ko'pchilik _SI_'dan o'z muloqotini yaxshilashda yordamchi sifatida foydalanadi. Siz elektron pochtada g'azabli xat yozishingiz va _SI_'dan uni yoqimliroq qilishni so'rashingiz mumkin. Siz unga qisqa bandlarni berasiz va u sizga to'liq paragraflarni qaytaradi. Bir qancha insonlar endi muhim elektron pochtani avval _SI_'dan uni yaxshilashni so'ramasdan jo'natmasliklarini aytishgan.

Talabalar insholar yozish uchun _SI_'dan foydalanmoqda. Yozuvchilar kitoblar yozish uchun _SI_'dan foydalanmoqda.[^4] Ko'plab startaplar allaqachon bolalar uchun, fan-fantastika, ishqiy va fentezi janrlaridagi kitoblarni generatsiya qilish uchun _SI_'dan foydalanmoqda. An'anaviy kitoblardan farqli o'laroq, _SI_ tomonidan yaratilgan kitoblar interaktiv bo'lishi mumkin, chunki kitob syujeti o'quvchining xohishiga qarab o'zgarishi mumkin. Bu shuni anglatadiki, o'quvchilar o'zlari o'qiyotgan hikoyani yaratishda faol ishtirok etishlari mumkin. Bolalar uchun o'qish dasturi bola qiyinchilikka duch kelayotgan so'zlarni aniqlaydi va aynan shu so'zlar atrofida hikoyalar generatsiya qiladi.

Google Docs, Notion va Gmail kabi qayd yozish va elektron pochta dasturlarining barchasi foydalanuvchilarga yozish mahoratini oshirishda yordam berish uchun _SI_'dan foydalanadi. Yozish yordamchisi dasturi bo'lgan [Grammarly](https://arxiv.org/abs/2305.09857), foydalanuvchilarning yozganlarini ravonroq, izchilroq va tushunarliroq qilish uchun maxsus modelni _finetuning_ qiladi.

_SI_'ning yozish qobiliyatini suiiste'mol qilish ham mumkin. 2023-yilda [New York Times](https://www.nytimes.com/2023/08/05/travel/amazon-guidebooks-artificial-intelligence.html) Amazon'ning sifatsiz, _SI_ tomonidan yaratilgan sayohat yo'riqnomalari bilan to'lib-toshgani haqida xabar berdi. Ularning har biri muallif tarjimai holi, veb-sayt va ajoyib sharhlar bilan boyitilgan bo'lib, bularning barchasi _SI_ tomonidan yaratilgan edi.

Korporatsiyalar uchun esa, _SI_ yordamida yozish savdo, marketing va umumiy jamoaviy muloqotda keng tarqalgan. Ko'plab menejerlar menga ish samaradorligi hisobotlarini yozishda yordam berish uchun _SI_'dan foydalanayotganliklarini aytishdi. _SI_ maqsadli auditoriyaga samarali ilk murojaatlarni, reklama matnlarini va mahsulot tavsiflarini yaratishga yordam beradi. HubSpot va Salesforce kabi mijozlar bilan munosabatlarni boshqarish (_CRM_) dasturlarida ham korporativ foydalanuvchilar uchun veb-kontent va murojaat xatlarini generatsiya qilish vositalari mavjud.

_SI_ ayniqsa _SEO_ bilan yaxshi ishlaydiganga o'xshaydi, ehtimol, ko'plab _SI_ modellari _SEO_ uchun optimallashtirilgan matnlar bilan to'la bo'lgan internet ma'lumotlari asosida o'qitilgani uchundir. _SI_ _SEO_'da shu qadar mohirki, u yangi avlod kontent fermalarining paydo bo'lishiga imkon berdi. Bu fermalar keraksiz veb-saytlar yaratib, ularni _SI_ tomonidan yaratilgan kontent bilan to'ldiradilar va bu orqali "Google"da yuqori o'rinlarni egallab, trafikni jalb qilishadi. Keyin ular reklama birjalari orqali reklama joylarini sotishadi. 2023-yil iyun oyida [NewsGuard](https://www.newsguardtech.com/misinformation-monitor/june-2023/) 141 ta mashhur brendning deyarli 400 ta reklamasini _SI_ tomonidan yaratilgan keraksiz veb-saytlarda aniqladi. O'sha keraksiz veb-saytlardan biri kuniga 1200 ta maqola ishlab chiqargan. Agar buning oldini olish uchun biror chora ko'rilmasa, internet kontentining kelajagi _SI_ tomonidan yaratiladi va bu ancha ayanchli bo'ladi.[^5]

## Ta'lim

`ChatGPT` ishlamay qolsa, OpenAI'ning Discord serveri uy vazifasini bajara olmayotgan talabalarning shikoyatlariga to'lib-toshadi. Bir nechta ta'lim idoralari, jumladan, Nyu-York shahar davlat maktablari va Los-Anjeles birlashgan maktab okrugi, talabalar uni ko'chirmakashlik uchun ishlatishidan qo'rqib, `ChatGPT`'ni darhol [taqiqlab qo'yishdi](https://www.forbes.com/sites/ariannajohnson/2023/01/18/chatgpt-in-schools-heres-where-its-banned-and-how-it-could-potentially-help-students/?sh=3fdc0b656e2c), biroq bir necha oy o'tgach, [o'z qarorlaridan qaytishdi](https://www.nytimes.com/2023/08/24/business/schools-chatgpt-chatbot-bans.html).

Taqiqlash o'rniga, maktablar _SI_'ni o'quvchilarning tezroq o'rganishiga yordam berish uchun joriy etishlari mumkin. _SI_ darsliklarni qisqacha bayon qila oladi va har bir o'quvchi uchun shaxsiylashtirilgan ma'ruza rejalarini yarata oladi. Har bir inson o'zgacha ekanligini bilganimiz holda reklamalarning shaxsiylashtirilishi-yu, ta'limning esa bunday emasligi menga g'alati tuyuladi. _SI_ materiallarni har bir o'quvchi uchun eng mos formatga moslashtirishga yordam beradi. Eshitib o'rganuvchilar _SI_'dan materiallarni ovoz chiqarib o'qib berishni so'rashlari mumkin. Hayvonlarni yaxshi ko'radigan o'quvchilar _SI_ yordamida vizualizatsiyalarni ko'proq hayvonlarni aks ettiradigan qilib moslashtirishlari mumkin. Matematik tenglamalardan ko'ra kod o'qishni osonroq deb biladiganlar _SI_'dan matematik tenglamalarni kodga o'girib berishni so'rashlari mumkin.

_SI_, ayniqsa, til o'rganish uchun juda foydalidir, chunki siz _SI_'dan turli amaliyot senariylarida rol o'ynashni so'rashingiz mumkin. [Pajak va Bicknell ("Duolingo", 2022)](https://blog.duolingo.com/how-duolingo-experts-work-with-ai/) kurs yaratishning to'rt bosqichidan darsni shaxsiylashtirish bosqichi _SI_'dan eng ko'p foyda olishi mumkin bo'lgan bosqich ekanligini aniqladilar (1-10-rasm).

![1-10-rasm. _SI_ "Duolingo"da kurs yaratishning barcha to'rt bosqichida ishlatilishi mumkin, ammo u shaxsiylashtirish bosqichida eng foydalidir. Rasm "Pajak va Bicknell" ("Duolingo", 2022) ishidan olingan.](/ai-engineering/1-chapter/1.10-figure.png)

<div className='text-center text-sm italic'>1-10-rasm. _SI_ "Duolingo"da kurs yaratishning barcha to'rt bosqichida ishlatilishi mumkin, ammo u shaxsiylashtirish bosqichida eng foydalidir. Rasm "Pajak va Bicknell" ("Duolingo", 2022) ishidan olingan.</div>

_SI_ ham ko'p tanlovli, ham erkin javobli viktorinalar generatsiya qila oladi va javoblarni baholay oladi. _SI_ ajoyib bahs-munozara sherigiga aylanishi mumkin, chunki u bir mavzu bo'yicha turli xil qarashlarni taqdim etishda o'rtacha insondan ancha yaxshiroqdir. Masalan, [Khan Academy](https://blog.khanacademy.org/harnessing-ai-so-that-all-students-benefit-a-nonprofit-approach-for-equal-access/) talabalarga [_SI_ bilan quvvatlantirilgan](https://www.khanmigo.ai/) o'qituvchi yordamchilarini va o'qituvchilarga kurs yordamchilarini taklif qiladi. Men ko'rgan innovatsion o'qitish usullaridan biri shuki, o'qituvchilar talabalarga xatolarni topish va tuzatish uchun _SI_ tomonidan yaratilgan insholarni topshirishadi.

Ko'plab ta'lim kompaniyalari yaxshiroq mahsulotlar yaratish uchun _SI_'ni joriy etayotgan bo'lsa-da, ko'plari o'z nonini _SI_'ga oldirayotganini payqamoqda. Masalan, talabalarga uy vazifalari bilan yordam beradigan Chegg kompaniyasining aksiya narxi `ChatGPT` ishga tushirilgan 2022-yil noyabrdagi 28 dollardan 2024-yil sentabrda 2 dollargacha keskin tushib ketdi, chunki [talabalar yordam uchun _SI_'ga murojaat qila boshladilar](https://www.wired.com/story/chegg-embraced-ai-chatgpt-ate-its-lunch-anyway/).

Agar xavf _SI_'ning ko'plab ko'nikmalarni o'rnini bosishi bo'lsa, imkoniyat — _SI_'dan har qanday ko'nikmani o'rganish uchun repetitor sifatida foydalanish mumkinligidir. Ko'pgina ko'nikmalar uchun _SI_ biror kishiga tezda asosiy bilimlarni egallashga yordam berishi va keyin u mustaqil o'rganishda davom etib, _SI_'dan ham yaxshiroq bo'lishi mumkin.

## Suhbatdosh botlar

Suhbatdosh botlarning imkoniyatlari keng. Ular bizga axborot topishga, tushunchalarni izohlashga va turli g'oyalar izlab topishga yordam beradi. _SI_ siz uchun hamroh va terapevt bo'la oladi. U shaxslarni taqlid qila oladi, bu esa sizga o'zingiz yoqtirgan har qanday insonning raqamli nusxasi bilan suhbatlashish imkonini beradi. Raqamli "qiz o'rtoqlar" va "yigitlar" g'alati darajada qisqa vaqt ichida misli ko'rilmagan ommaboplikka erishdi. Ko'pchilik allaqachon insonlarga qaraganda botlar bilan suhbatlashishga ko'proq vaqt sarflamoqda ([bu yerdagi](https://www.reddit.com/r/CharacterAI/comments/11r4gwi/spent_more_time_on_charecter_ai_than_speaking_to/) va [bu yerdagi](https://www.myaiobsession.com/p/is-it-so-wrong-to-spend-two-hours) muhokamalarga qarang). Ba'zilar _SI_ uchrashuv madaniyatini [barbod qilishidan](https://thehill.com/opinion/technology/4218666-ai-girlfriends-are-ruining-an-entire-generation-of-men/) xavotirda.

Tadqiqotlarda, shuningdek, odamlar bir guruh suhbatdosh botlardan jamiyatni simulyatsiya qilish uchun foydalanishlari mumkinligini aniqladilar, bu esa ularga ijtimoiy dinamikalar bo'yicha tadqiqotlar o'tkazish imkonini beradi ([Park va boshq., 2023](https://arxiv.org/abs/2304.03442)).

Korporatsiyalar uchun eng ommabop botlar — bu mijozlarni qo'llab-quvvatlash botlaridir. Ular kompaniyalarga xarajatlarni tejashga yordam beradi va ayni paytda mijozlar bilan ishlash qulayligini yaxshilaydi, chunki ular foydalanuvchilarga inson operatorlarga qaraganda tezroq javob bera oladi. _SI_, shuningdek, sug'urta da'volarini rasmiylashtirish, soliqlarni to'lash yoki korporativ qoidalarni qidirish kabi mashaqqatli va chalg'ituvchi vazifalarda mijozlarga yo'l ko'rsatuvchi mahsulot kopilotlari bo'la oladi.

`ChatGPT`'ning muvaffaqiyati matnga asoslangan suhbatdosh botlarning yangi to'lqinini keltirib chiqardi. Biroq, matn suhbatdosh agentlar uchun yagona interfeys emas. `Google Assistant`, `Siri` va `Alexa` kabi ovozli yordamchilar ancha yillardan beri mavjud.[^6] 3D suhbatdosh botlar allaqachon o'yinlarda keng tarqalgan va chakana savdo hamda marketingda ommalashib bormoqda.

_SI_ bilan quvvatlantirilgan 3D personajlarning ishlatilish senariylaridan biri — bu aqlli _NPC_'lar, ya'ni o'yinchi bo'lmagan personajlardir (NVIDIA'ning [`Inworld`](https://www.youtube.com/watch?v=uryeFhnNzEs) va [`Convai`](https://www.youtube.com/watch?v=psrXGPh80UM) demolariga qarang).[^7] _NPC_'lar ko'plab o'yinlarning syujet chizig'ini rivojlantirish uchun muhim ahamiyatga ega. _SI_'siz _NPC_'lar odatda cheklangan dialoglar doirasida oddiy harakatlarni bajarish uchun skriptlashtirilgan bo'ladi. _SI_ bu _NPC_'larni ancha aqlliroq qila oladi. Aqlli botlar "The Sims" va "Skyrim" kabi mavjud o'yinlarning dinamikasini o'zgartirishi, shuningdek, ilgari mumkin bo'lmagan yangi o'yinlarning paydo bo'lishiga imkon berishi mumkin.

## Axborotni jamlash

Ko'pchilikning fikricha, muvaffaqiyatimiz foydali axborotni saralay olish va uni hazm qilish qobiliyatimizga bog'liq. Biroq, elektron pochta xabarlari, Slack'dagi yozishmalar va yangiliklardan doimiy xabardor bo'lib turish ba'zan haddan tashqari og'irlik qilishi mumkin. Yaxshiyamki, _SI_ yordamga keldi. _SI_ axborotni jamlash va uni qisqacha bayon qilish qobiliyatiga ega ekanligini isbotladi. Salesforce'ning 2023-yilgi ["Generative AI Snapshot Research" tadqiqotiga](https://www.salesforce.com/news/press-releases/2023/09/07/ai-usage-research/) ko'ra, generativ _SI_ foydalanuvchilarining 74%i undan murakkab g'oyalarning mag'zini chaqish va axborotni qisqacha bayon qilish uchun foydalanadi.

Iste'molchilar uchun ko'plab dasturlar sizning hujjatlaringizni — shartnomalar, oshkor qilinadigan ma'lumotlar, ilmiy ishlar — qayta ishlay oladi va sizga kerakli ma'lumotni suhbat tarzida olish imkonini beradi. Bu ishlatilish senariysi hujjatlar bilan muloqot qilish (_talk-to-your-docs_) deb ham ataladi. _SI_ sizga veb-saytlarni, tadqiqotlarni qisqacha bayon qilishga va siz tanlagan mavzularda hisobotlar yaratishga yordam beradi. Ushbu kitobni yozish jarayonida men _SI_ ilmiy maqolalarni qisqacha bayon qilish va taqqoslashda ancha asqotdi.

Axborotni jamlash va saralash korporativ operatsiyalar uchun muhim ahamiyatga ega. Axborotni samaraliroq jamlash va tarqatish tashkilotning ixchamroq bo'lishiga yordam beradi, chunki bu o'rta bo'g'in menejmentiga tushadigan yukni kamaytiradi. [Instacart](https://tech.instacart.com/scaling-productivity-with-ava-instacarts-internal-ai-assistant-ed7f02558d84) ichki prompt bozorini (_prompt marketplace_) ishga tushirganda, eng ommabop prompt shablonlaridan biri "Tezkor Tahlil" (_Fast Breakdown_) ekanligini aniqladi. Bu shablon _SI_'dan yig'ilish qaydnomalari, elektron pochta xabarlari va Slack suhbatlarini faktlar, ochiq savollar va bajarilishi lozim bo'lgan vazifalar (_action items_) bilan qisqacha bayon qilishni so'raydi. Keyin bu bajarilishi lozim bo'lgan vazifalar avtomatik ravishda loyihalarni kuzatish vositasiga kiritilishi va tegishli mas'ullarga tayinlanishi mumkin.

_SI_ sizga potensial mijozlaringiz haqidagi eng muhim ma'lumotlarni yuzaga chiqarishga va raqobatchilaringiz bo'yicha tahlillar o'tkazishga yordam beradi.

Qancha ko'p axborot to'plasangiz, uni tartibga solish shunchalik muhim bo'lib boradi. Axborotni jamlash ma'lumotlarni tartiblash bilan chambarchas bog'liq.

## Ma'lumotlarni tizimlashtirish

Kelajak haqida bir narsani ishonch bilan aytish mumkinki, biz tobora ko'proq ma'lumot yaratishda davom etamiz. Smartfon foydalanuvchilari suratlar va videolar olishda davom etaveradi. Kompaniyalar o'z mahsulotlari, xodimlari va mijozlari haqidagi har bir ma'lumotni qayd etib borishda davom etadi. Har yili milliardlab shartnomalar tuzilmoqda. Suratlar, videolar, loglar va _PDF_'larning barchasi strukturalashmagan yoki yarim-strukturalashgan ma'lumotlardir. Bu ma'lumotlarning barchasini keyinchalik qidirib topish mumkin bo'ladigan tarzda tizimlashtirish juda muhimdir.

_SI_ aynan shu vazifani uddalashda yordam beradi. _SI_ tasvirlar va videolar uchun avtomatik ravishda matnli tavsiflar generatsiya qila oladi yoki matnli so'rovlarni ularga mos vizual materiallar bilan bog'lashga yordam beradi. Google Photos kabi xizmatlar allaqachon qidiruv so'rovlariga mos keladigan tasvirlarni yuzaga chiqarish uchun _SI_'dan foydalanmoqda.[^8] Google Image Search esa bir qadam oldinga boradi: agar foydalanuvchilarning ehtiyojlariga mos keladigan mavjud tasvir bo'lmasa, u o'zi bir nechtasini generatsiya qila oladi.

_SI_ ma'lumotlar tahlilida juda mohir. U ma'lumotlarni vizualizatsiya qilish, anomal qiymatlarni (_outliers_) aniqlash va daromad prognozlari kabi bashoratlarni amalga oshirish uchun dasturlar yoza oladi.[^9]

Korporatsiyalar _SI_'dan strukturalashmagan ma'lumotlardan strukturalashgan axborotni ajratib olish uchun foydalanishlari mumkin, bu esa ma'lumotlarni tizimlashtirish va qidirishga yordam beradi. Oddiy ishlatilish senariylariga kredit kartalari, haydovchilik guvohnomalari, cheklar, chiptalar, elektron pochta xabarlarining quyi qismidagi aloqa ma'lumotlari va hokazolardan avtomatik ravishda ma'lumot ajratib olish kiradi. Murakkabroq ishlatilish senariylari esa shartnomalar, hisobotlar, diagrammalar va boshqalardan ma'lumotlarni ajratib olishni o'z ichiga oladi. Hisob-kitoblarga ko'ra, _IDP_, ya'ni intellektual ma'lumotlarni qayta ishlash sanoati [2030-yilga kelib 12.81 milliard dollarga](https://www.globenewswire.com/news-release/2023/11/21/2783889/0/en/Intelligent-Document-Processing-Market-Size-to-Surpass-USD-12-81-billion-by-2030-exhibiting-a-CAGR-of-32-9.html) yetadi va har yili 32.9% ga o'sadi.

## Ish jarayonlarini avtomatlashtirish

Oxir-oqibat, _SI_ imkon qadar ko'proq vazifalarni avtomatlashtirishi lozim. Oddiy foydalanuvchilar uchun avtomatlashtirish restoranlarni band qilish, pulni qaytarib olishni so'rash, sayohatlarni rejalashtirish va anketalarni to'ldirish kabi zerikarli kundalik vazifalarda yordam berishi mumkin.

Korporatsiyalar uchun esa, _SI_ potensial mijozlarni boshqarish, hisob-fakturalarni rasmiylashtirish, xarajatlarni qoplash, mijozlar so'rovlarini boshqarish, ma'lumotlarni kiritish kabi takrorlanuvchi vazifalarni avtomatlashtira oladi. Ayniqsa qiziqarli yo'nalishlardan biri — bu _SI_ modellaridan ma'lumotlarni sintez qilish uchun foydalanish, keyin esa bu ma'lumotlardan modellarning o'zini takomillashtirish uchun foydalanishdir. Siz _SI_ yordamida ma'lumotlaringiz uchun yorliqlar yaratishingiz va yorliqlarni yaxshilash uchun insonlarni jarayonga jalb qilishingiz mumkin. Ma'lumotlar sintezi haqida 8-bobda mulohaza yuritamiz.

Ko'pgina vazifalarni uddalash uchun tashqi vositalardan foydalanish imkoniyati zarur. Restoranni band qilish uchun dasturga restoran raqamini topish uchun qidiruv tizimini ochish, qo'ng'iroq qilish uchun telefoningizdan foydalanish va taqvimingizga uchrashuvlar qo'shish uchun ruxsat kerak bo'lishi mumkin. Reja tuza oladigan va vositalardan foydalana oladigan _SI_'lar agentlar deb ataladi. Agentlarga bo'lgan qiziqish darajasi deyarli vasvasaga aylanib bormoqda va bu bejizga emas. _SI_ agentlari har bir insonni misli ko'rilmagan darajada samaraliroq qilish va misli ko'rilmagan darajada ko'proq iqtisodiy qiymat yaratish salohiyatiga ega. Agentlar 6-bobning markaziy mavzusidir.

Turli _SI_ dasturlarini o'rganish juda maroqli bo'ldi. Men o'zim yaratishim mumkin bo'lgan turli xil dasturlar haqida xayol surishni juda yaxshi ko'raman. Biroq, hamma dasturlarni ham yaratish kerak emas. Keyingi bo'limda _SI_ dasturini yaratishdan oldin nimalarga e'tibor berish kerakligini muhokama qilamiz.

### Izohlar

[^1]: **Qiziqarli fakt:** 2024-yil 16-sentabr holatiga ko‘ra, [theresanaiforthat.com](https://theresanaiforthat.com/) veb-saytida 14 688 ta vazifa va 4 803 ta kasb uchun 16 814 ta _SI_ ro‘yxati keltirilgan.

[^2]: Turli _SI_ dasturlarini o'rganish, ehtimol, bu kitobni yozishdagi eng sevimli mashg'ulotlarimdan biri bo'ldi. Odamlarning nimalar yaratayotganini ko'rish juda maroqli. Men kuzatib boradigan [ochiq manbali _SI_ dasturlari ro'yxatini](https://huyenchip.com/llama-police) shu yerdan topishingiz mumkin. Ro'yxat har 12 soatda yangilanadi.

[^3]: Korporatsiyalar odatda reklama va marketingga katta mablag' sarflagani uchun, bu sohadagi avtomatlashtirish ulkan tejamkorlikka olib kelishi mumkin. O'rtacha hisobda, kompaniya byudjetining 11 foizi marketingga sarflanadi. Qarang: [“Marketing Budgets Vary by Industry”](https://deloitte.wsj.com/cmo/who-has-the-biggest-marketing-budgets-1485234137)(Christine Moorman, WSJ, 2017).

[^4]: Men ushbu kitobni yozish jarayonida _SI_'ni juda foydaliligini his qildim va ko'rib turibmanki, _SI_ yozish jarayonining ko'p qismlarini avtomatlashtira oladi. Badiiy asar yozayotganda, men ko'pincha _SI_'dan keyin nima bo'lishi yoki biror qahramon vaziyatga qanday munosabatda bo'lishi mumkinligi haqida turli g'oyalar topish uchun yordam  so'rayman. Men hali ham qanday yozuv turini avtomatlashtirish mumkin va qaysi birini yo'qligini baholab bormoqdaman.

[^5]: Mening gipotezam shuki, shu ketishda biz internetdagi kontentga shu qadar ishonchsiz bo'lib qolamizki, faqat o'zimiz ishongan odamlar yoki brendlar tomonidan yaratilgan kontentni o'qiydigan bo'lamiz.

[^6]: Apple va Amazon'ning `Siri` va `Alexa`'ga generativ _SI_ yutuqlarini joriy etishi bunchalik ko'p vaqt olayotgani meni hayratda qoldiradi. Bir do'stimning fikricha, buning sababi bu kompaniyalarda sifat va muvofiqlik uchun talablar yuqoriroq bo'lishi va ovozli interfeyslarni ishlab chiqish chat interfeyslariga qaraganda ko'proq vaqt talab qilishi mumkin.

[^7]: Ma'lumot uchun: Men `Convai`'ning maslahatchisiman.

[^8]: Hozirda mening Google Photos xizmatidagi xotiramda 40 000 dan ortiq surat va videolar bor. _SI_ bo'lmaganida, kerakli paytda kerakli suratlarni topishim deyarli imkonsiz bo'lardi.

[^9]: Shaxsan men uchun _SI_ ma'lumotlar va grafiklarni tushuntirishda ham ancha qo'l keladi. Haddan tashqari ko'p ma'lumotga ega chalkash grafikka duch kelganimda, men `ChatGPT`'dan uni soddalashtirib berishni so'rayman.