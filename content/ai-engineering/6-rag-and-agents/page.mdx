# 6-bob. _RAG_ va Agentlar

Vazifani hal qilish uchun modelga uni qanday bajarish kerakligi haqidagi ko'rsatmalar ham, buni amalga oshirish uchun zarur bo'lgan ma'lumotlar ham kerak. Xuddi inson ma'lumot yetishmaganda noto'g'ri javob berishga moyil bo'lgani kabi, _SI_ modellari ham kontekst yetishmaganda xato qilishga va gallyutsinatsiya ko'rishga moyil bo'ladi. Muayyan ilova uchun modelning ko'rsatmalari barcha so'rovlar uchun umumiy bo'lsa, kontekst har bir so'rov uchun o'ziga xosdir. O'tgan bobda modelga yaxshi ko'rsatmalar yozish usullari muhokama qilingan edi. Ushbu bob esa har bir so'rov uchun tegishli kontekstni qanday shakllantirishga qaratilgan.

Kontekstni shakllantirishda ikkita yetakchi andoza (_pattern_) mavjud: **_RAG_** (qidiruv bilan boyitilgan generatsiya) va **agentlar**. _RAG_ andozasi modelga tashqi ma'lumotlar manbalaridan tegishli ma'lumotlarni qidirib topish imkonini beradi. Agentli andoza esa modelga ma'lumot yig'ish uchun veb-qidiruv va yangiliklar _API_'lari kabi vositalardan foydalanish imkonini beradi.

_RAG_ andozasi asosan kontekstni shakllantirish uchun ishlatilsa-da, agentli andoza bundan ancha ko'prog'iga qodir. Tashqi vositalar modellarga o'z kamchiliklarini bartaraf etishda va imkoniyatlarini kengaytirishda yordam berishi mumkin. Eng muhimi, ular modellarga dunyo bilan bevosita o'zaro muloqot qilish qobiliyatini berib, hayotimizning ko'plab jabhalarini avtomatlashtirishga imkon yaratadi.

Ham _RAG_, ham agentli andozalar allaqachon kuchli bo'lgan modellarga qo'shimcha imkoniyatlar taqdim etishi bilan kishini hayajonga soladi. Qisqa vaqt ichida ular jamoatchilik tasavvurini zabt etishga ulgurdi va ko'pchilikni aynan ular kelajak ekanligiga ishontiradigan ajoyib demolar va mahsulotlarning paydo bo'lishiga olib keldi. Ushbu bobda ushbu andozalarning har biri, ular qanday ishlashi va nima uchun ular shunchalik istiqbolli ekanligi batafsil yoritiladi.
